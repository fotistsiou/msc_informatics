Η Αρχόντισσα των Κυκλάδων βιώνει το Πάσχα με έναν πολύ ιδιαίτερο τρόπο, καθώς αποτελεί ίσως το μοναδικό μέρος στον κόσμο όπου Καθολικοί και Ορθόδοξοι γιορτάζουν μαζί. Τη Μεγάλη Παρασκευή όλοι οι κάτοικοι του νησιού βρίσκονται στους δρόμους, ακολουθώντας τους επιταφίους που ξεκινούν από κάθε εκκλησία, μικρή ή μεγάλη, Kαθολική ή Oρθόδοξη. Στην Ερμούπολη ο επιτάφιος των Καθολικών ξεκινά από το Ναό της Ευαγγελίστριας και οι επιτάφοι των Ορθόδοξων από τις ενορίες του Αγίου Νικολάου και Κοιμήσεως της Θεοτόκου. Την περιφορά των Ορθόδοξων επιταφίων ακολουθούν οι πιστοί με τα κοντάρια όπου βρίσκονται κρεμασμένα χιτώνας, σφουγγάρι και ζάρια, που συμβολίζουν τα πάθη του Χριστού. Μετά την περιφορά οι επιτάφιοι συναντώνται στην Πλατεία Μιαούλη, όπου πραγματοποιείται δέηση και ψάλλονται τροπάρια από τη χορωδία του Ιερού Ναού του Αγίου Νικολάου και τους ιεροψάλτες. Το πρωί του Μεγάλου Σαββάτου η πρώτη Ανάσταση των Ορθοδόξων στην εκκλησία στο λόφο Βροντάδο πραγματοποιείται με τη συνοδεία των ηχηρών χτυπημάτων των στασιδιών και το βράδυ, μετά τη λειτουργία της Ανάστασης οι Καθολικοί κάνουν την περιφορά του αγάλματος του Ιησού τοποθετημένου σε χρυσό ανοικτό κουβούκλιο καλυμμένο με βιολέτες, λεμονανθούς και πασχαλιές και ακολουθούν τα πολύχρωμα λάβαρα των διαφόρων αδελφοτήτων, ενώ ο ουρανός φωτίζεται από τα αμμέτρητα βεγγαλικά δημιουργώντας ένα εκπληκτικό υπερθέαμα. Σε κάθε περίπτωση, μία επίσκεψη στη Σύρο τις ημέρες του Πάσχα θεωρείται επιβεβλημένη, τόσο για τα έθιμα, όσο και για τη φύση του νησιού, που βρίσκεται στην ομορφότερή της στιγμή .

Πηγή: https://www.taxidologio.gr/syros-todo-easter.html